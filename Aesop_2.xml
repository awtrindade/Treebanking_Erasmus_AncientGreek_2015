<text>
<header>
</header>
<body>
<p n="Chambry_9">Ἀηδὼν καὶ χελιδών</p>
<p n="Chambry_9">Ἀηδόνι συνεβούλευε χελιδὼν τοῖς ἀνθρώποις εἶναι ὁμόροφον καὶ σύνοικον ὡς αὐτή</p>
<p n="Chambry_9">Ἡ δὲ εἶπεν</p>
<p n="Chambry_9">" Οὐ θέλω τὴν λύπην τῶν παλαιῶν μου συμφορῶν μεμνῆσθαι καὶ διὰ τοῦτο τὰς ἐρήμους οἰκῶ "</p>
<p n="Chambry_9">[ Ὅτι ] τὸν λυπηθέντα ἔκ τινος τύχης καὶ τὸν τόπον φεύγειν ἐθέλειν ἔνθα ἡ λύπη συνέβη</p>
<p n="Chambry_10">Ἀθηναῖος χρεωφειλέτης</p>
<p n="Chambry_10">Ἀθήνησι χρεωφειλέτης ἀνὴρ ἀπαιτούμενος ὑπὸ τοῦ δανειστοῦ τὸ χρέος τὸ μὲν πρῶτον παρεκάλει ἀναβολὴν αὐτῷ δοῦναι ἀπορεῖν φάσκων</p>
<p n="Chambry_10">Ὡς δὲ οὐκ ἔπειθε προσαγαγὼν ὗν ἣν εἶχε μόνην παρόντος αὐτοῦ ἐπώλει</p>
<p n="Chambry_10">Ὠνητοῦ δὲ προσελθόντος καὶ διερωτῶντος εἰ τοκὰς ἡ ὗς εἴη ἐκεῖνος ἔφη μὴ μόνον αὐτὴν τίκτειν ἀλλὰ καὶ παραδόξως</p>
<p n="Chambry_10">τοῖς μὲν γὰρ μυστηρίοις θήλεα ἀποκύειν τοῖς δὲ Παναθηναίοις ἄρσενα</p>
<p n="Chambry_10">Τοῦ δὲ ἐκπλαγέντος πρὸς τὸν λόγον ὁ δανειστὴς εἶπεν</p>
<p n="Chambry_10">" Ἀλλὰ μὴ θαύμαζε</p>
<p n="Chambry_10">αὕτη γάρ σοι καὶ Διονυσίοις ἐρίφους τέξεται "</p>
<p n="Chambry_10">Ὁ λόγος δηλοῖ ὅτι πολλοὶ διὰ τὸ ἴδιον κέρδος οὐκ ὀκνοῦσιν οὐδὲ τοῖς ἀδυνάτοις ψευδομαρτυρεῖν</p>
<p n="Chambry_11">Αἰθίοψ</p>
<p n="Chambry_11">Αἰθίοπά τις ὠνήσατο τοιοῦτον αὐτῷ τὸ χρῶμα εἶναι δοκῶν ἀμελείᾳ τοῦ πρότερον ἔχοντος</p>
<p n="Chambry_11">Καὶ παραλαβὼν οἴκαδε πάντα μὲν αὐτῷ προσῆγε τὰ ῥύμματα πᾶσι δὲ λούτροις ἐπειρᾶτο καθαίρειν</p>
<p n="Chambry_11">Καὶ τὸ μὲν χρῶμα μεταβάλλειν οὐκ εἶχε νοσεῖν δὲ τῷ πονεῖν παρεσκεύασεν</p>
<p n="Chambry_11">Ὁ μῦθος δηλοῖ ὅτι μένουσιν αἱ φύσεις ὡς προῆλθον τὴν ἀρχήν</p>
<p n="Chambry_12">Αἴλουρος καὶ ἀλεκτρυών</p>
<p n="Chambry_12">Αἴλουρος συλλαβὼν ἀλεκτρυόνα τοῦτον ἐβούλετο μετ' εὐλόγου αἰτίας καταθοινήσασθαι</p>
<p n="Chambry_12">Καὶ δὴ ἀρξάμενος κατηγόρει αὐτοῦ λέγων ὀχληρὸν αὐτὸν εἶναι τοῖς ἀνθρώποις νύκτωρ κεκραγότα καὶ οὐδὲ ὕπνου τυχεῖν ἐῶντα αὐτούς</p>
<p n="Chambry_12">Τοῦ δὲ εἰπόντος ὡς ἐπ' ὠφελείᾳ αὐτῶν τοῦτο ποιεῖ ἐπὶ γὰρ τὰ συνήθη τῶν ἔργων διεγείρει ἐκ δευτέρου ἔλεγεν</p>
<p n="Chambry_12">" Ἀλλὰ καὶ ἀσεβὴς εἰς τὴν φύσιν καθέστηκας καὶ ἀδελφαῖς καὶ μητρὶ ἐπεμβαίνων "</p>
<p n="Chambry_12">Τοῦ δὲ καὶ τοῦτο εἰς ὠφέλειαν τῶν δεσποτῶν πράττειν φήσαντος πολλὰ γὰρ αὐτοῖς ὠὰ τίκτεσθαι παρασκευάζει διαπορηθεὶς ἐκεῖνος ἔφη</p>
<p n="Chambry_12">" Ἐὰν οὖν σὺ ἀεὶ ἀφορμῶν εὐπορῇς ἐγώ σε οὐχ ἥσσον ἔδομαι "</p>
<p n="Chambry_12">Ὁ λόγος δηλοῖ ὅτι πονηρὰ φύσις πλημμελεῖν προαιρουμένη κἂν μὴ μετ' εὐλόγου προσχήματος δυνηθῇ ἀπαρακαλύπτως πονηρεύεται</p>
<p n="Chambry_13">Αἴλουρος καὶ μύες</p>
<p n="Chambry_13">Ἔν τινι οἰκίᾳ πολλοὶ μύες ἦσαν</p>
<p n="Chambry_13">Αἴλουρος δὲ τοῦτο γνοὺς ἧκεν ἐνταῦθα καὶ συλλαμβάνων ἕνα ἕκαστον κατήσθιεν</p>
<p n="Chambry_13">Οἱ δὲ μύες συνεχῶς ἀναλισκόμενοι κατὰ τῶν ὀπῶν ἔδυνον καὶ ὁ αἴλουρος μηκέτι αὐτῶν ἐφικνεῖσθαι δυνάμενος δεῖν ἔγνω δι' ἐπινοίας αὐτοὺς ἐκκαλεῖσθαι</p>
<p n="Chambry_13">Διόπερ ἀναβὰς ἐπί τινα πάσσαλον καὶ ἑαυτὸν ἐνθένδε ἀποκρεμάσας προσεποιεῖτο τὸν νεκρόν</p>
<p n="Chambry_13">Τῶν δὲ μυῶν τις παρακύψας ὡς ἐθεάσατο αὐτὸν εἶπεν</p>
<p n="Chambry_13">" Ἀλλ' ὦ οὗτος σοί γε κἂν θῦλαξ γένῃ οὐ προσελεύσομαι "</p>
<p n="Chambry_13">Ὁ λόγος δηλοῖ ὅτι οἱ φρόνιμοι τῶν ἀνθρώπων ὅταν τῆς ἐνίων μοχθηρίας πειραθῶσιν οὐκέτι αὐτῶν ταῖς ὑποκρίσεσιν [ οὗτοι ] ἐξαπατῶνται</p>
<p n="Chambry_14">Αἴλουρος καὶ ὄρνιθες</p>
<p n="Chambry_14">Αἴλουρος ἀκούσας ὅτι ἔν τινι ἐπαύλει ὄρνεις νοσοῦσι σχηματίσας ἑαυτὸν εἰς ἰατρὸν καὶ τὰ τῆς ἐπιστήμης πρόσφορα ἀναλαβὼν ἐργαλεῖα παρεγένετο καὶ στὰς πρὸ τῆς ἐπαύλεως ἐπυνθάνετο αὐτῶν πῶς ἔχοιεν</p>
<p n="Chambry_14">Αἱ δὲ ὑποτυχοῦσαι</p>
<p n="Chambry_14">" Καλῶς ἔφασαν ἐὰν σὺ ἐντεῦθεν ἀπαλλαγῇς "</p>
<p n="Chambry_14">Οὕτως καὶ τῶν ἀνθρώπων οἱ πονηροὶ τοὺς φρονίμους οὐ λανθάνουσι κἂν τὰ μάλιστα χρηστότητα ὑποκρίνωνται</p>
<p n="Chambry_15">Αἲξ καὶ αἰγοβοσκός</p>
<p n="Chambry_15">Αἰγοβοσκὸς τὰς αἶγας ἀνεκαλεῖτο πρὸς τὴν μάνδραν</p>
<p n="Chambry_15">Μία δὲ ἐξ αὐτῶν ὑπελείφθη ἡδύ τι βοσκομένη</p>
<p n="Chambry_15">Ῥίψας δ' ὁ ποιμὴν πέτραν τὸ κέρας αὐτῆς κατέαξεν εὐστοχήσας</p>
<p n="Chambry_15">Ἐδυσώπει δὲ τὴν αἶγα μὴ εἰπεῖν τοῦτο τῷ δεσπότῃ</p>
<p n="Chambry_15">Ἡ δὲ εἶπεν</p>
<p n="Chambry_15">" Κἂν ἐγὼ σιωπήσω πῶς κρύψω</p>
<p n="Chambry_15">πρόδηλον γάρ ἐστι πᾶσι τὸ κέρας μου κεκλασμένον "</p>
<p n="Chambry_15">Ὃτι τῆς αἰτίας προδήλου οὔσης οὐ δυνατὸν ταύτην καλύψαι</p>
<p n="Chambry_16">Αἲξ καὶ ὄνος</p>
<p n="Chambry_16">Αἶγα καὶ ὄνον ἔτρεφέ τις</p>
<p n="Chambry_16">Ἡ δὲ αἲξ φθονήσασα τῷ ὄνῳ διὰ τὸ περισσὸν τῆς τροφῆς ἔλεγεν ὡς ἄπειρα κολάζῃ ποτὲ μὲν ἀλήθων ποτὲ δὲ ἀχθοφορῶν καὶ συνεβούλευεν ἐπίληπτον ἑαυτὸν ποιήσαντα καταπεσεῖν ἔν τινι βόθρῳ καὶ ἀναπαύσεως τυχεῖν</p>
<p n="Chambry_16">Ὁ δὲ πιστεύσας καὶ πεσὼν συνετρίβη</p>
<p n="Chambry_16">Ὁ δὲ δεσπότης τὸν ἰατρὸν καλέσας ᾔτει βοηθεῖν</p>
<p n="Chambry_16">Ὁ δὲ αἰγὸς πνεύμονα ἐγχυματίσαι ἔλεγεν αὐτῷ καὶ τῆς ὑγείας τυχεῖν</p>
<p n="Chambry_16">Τὴν δὲ αἶγα θύσαντες τὸν ὄνον ἰάτρευον</p>
<p n="Chambry_16">Ὃτι ὅστις καθ' ἑτέρου δόλια μηχανᾶται ἑαυτοῦ γίνεται τῶν κακῶν ἀρχηγός</p>
<p n="Chambry_17">Αἰπόλος καὶ αἶγες ἄγριαι</p>
<p n="Chambry_17">Αἰπόλος τὰς αἶγας αὑτοῦ ἀπελάσας ἐπὶ νομήν ὡς ἐθεάσατο ἀγρίαις αὐτὰς ἀναμιγείσας ἑσπέρας ἐπιλαβούσης πάσας εἰς τὸ ἑαυτοῦ σπήλαιον εἰσήλασε</p>
<p n="Chambry_17">Τῇ δὲ ὑστεραίᾳ χειμῶνος πολλοῦ γενομένου μὴ δυνάμενος ἐπὶ τὴν συνήθη νομὴν αὐτὰς παραγαγεῖν ἔνδον ἐτημέλει ταῖς μὲν ἰδίαις μετρίαν τροφὴν παραβάλλων πρὸς μόνον τὸ μὴ λιμώττειν ταῖς δὲ ὀθνείαις πλείονα παρασωρεύων πρὸς τὸ καὶ αὐτὰς ἰδιοποιήσασθαι</p>
<p n="Chambry_17">Παυσαμένου δὲ τοῦ χειμῶνος ἐπειδὴ πάσας ἐπὶ νομὴν ἐξήγαγεν αἱ ἄγριαι ἐπιλαβόμεναι τῶν ὀρῶν ἔφευγον</p>
<p n="Chambry_17">Τοῦ δὲ ποιμένος ἀχαριστίαν αὐτῶν κατηγοροῦντος εἴγε περιττοτέρας αὐταὶ τημελείας ἐπιτυχοῦσαι καταλείπουσιν αὐτὸν ἔφασαν ἐπιστραφεῖσαι</p>
<p n="Chambry_17">" Ἀλλὰ καὶ δι' αὐτὸ τοῦτο μᾶλλον φυλαττόμεθα</p>
<p n="Chambry_17">εἰ γὰρ ἡμᾶς τὰς χθές σοι προσεληλυθυίας τῶν πάλαι σὺν σοὶ προετίμησας δῆλον ὅτι εἰ καὶ ἕτεραί σοι μετὰ ταῦτα προσπελάσουσιν ἐκείνας ἡμῶν προκρινεῖς "</p>
<p n="Chambry_17">Ὁ λόγος δηλοῖ μὴ δεῖν τούτων ἀσμενίζεσθαι τὰς φιλίας οἳ τῶν παλαιῶν φίλων ἡμᾶς τοὺς προσφάτους προτιμῶσι λογιζομένους ὅτι κἂν ἡμῶν ἐγχρονιζόντων ἑτέροις φιλιάσωσιν ἐκείνους προκρινοῦσιν</p>
<p n="Chambry_18">Αἰσχρὰ δούλη καὶ Ἀφροδίτη</p>
<p n="Chambry_18">Αἰσχρᾶς καὶ κακοτρόπου δούλης ἤρα δεσπότης</p>
<p n="Chambry_18">Ἡ δὲ χρυσίον λαμβάνουσα λαμπρῶς ἑαυτὴν ἐκόσμει καὶ τῇ ἰδίᾳ δεσποίνῃ μάχας συνῆπτε</p>
<p n="Chambry_18">τῇ δὲ Ἀφροδίτῃ ἔθυεν συνεχῶς καὶ ηὔχετο ὡς ὡραίαν αὐτὴν ποιούσῃ</p>
<p n="Chambry_18">Ἡ δὲ καθ' ὕπνου φανεῖσα τῇ δούλῃ ἔφη μὴ ἔχειν αὐτῇ χάριν ὡς καλὴν αὐτὴν ποιούσῃ " ἀλλ' ἐκείνῳ θυμοῦμαι καὶ ὀργίζομαι ᾧ σὺ φαίνῃ καλή "</p>
<p n="Chambry_18">Ὅτι οὐ δεῖ τυφοῦσθαι τοὺς δι' αἰσχρὰ πλουτοῦντας καὶ μάλιστα εἰ ἀγενεῖς εἰσι καὶ ἄμορφοι [ πρὸς αἰσχύνην μείζονα ]</p>
<p n="Chambry_19">Αἴσωπος ἐν ναυπηγίῳ</p>
<p n="Chambry_19">Αἴσωπος ὁ λογοποιὸς σχολὴν ἄγων εἰς ναυπήγιον εἰσῆλθε</p>
<p n="Chambry_19">Τῶν δὲ ναυπηγῶν σκωπτόντων τε αὐτὸν καὶ ἐκκαλουμένων εἰς ἀπόκρισιν ὁ Αἴσωπος ἔλεγε τὸ παλαιὸν χάος καὶ ὕδωρ γενέσθαι τὸν δὲ Δία βουλόμενον καὶ τὸ τῆς γῆς στοιχεῖον ἀναδεῖξαι παραινέσαι αὐτῇ ὅπως ἐπὶ τρὶς ἐκροφήσῃ τὴν θάλασσαν</p>
<p n="Chambry_19">καὶ ἐκείνη ἀρξαμένη τὸ μὲν πρῶτον τὰ ὄρη ἐξέφηνεν ἐκ δευτέρου δὲ ἐκροφήσασα καὶ τὰ πεδία ἀπεγύμνωσεν</p>
<p n="Chambry_19">" ἐὰν δὲ δόξῃ αὐτῇ καὶ τὸ τρίτον ἐκπιεῖν τὸ ὕδωρ ἄχρηστος ὑμῶν ἡ τέχνη γενήσεται "</p>
<p n="Chambry_19">Ὁ λόγος δηλοῖ ὅτι οἱ τοὺς κρείττονας χλευάζοντες λανθάνουσι μείζονας ἑαυτοῖς τὰς ἀνίας ἐξ αὐτῶν ἐπισπώμενοι</p>
<p n="Chambry_20">Ἀλέκτορες δύο καὶ ἀετός</p>
<p n="Chambry_20">Ἀλεκτόρων δύο μαχομένων περὶ θηλειῶν ὀρνίθων ὁ εἷς τὸν ἕτερον κατετροπώσατο</p>
<p n="Chambry_20">Καὶ ὁ μὲν ἡττηθεὶς εἰς τόπον κατάσκιον ἀπιὼν ἐκρύβη</p>
<p n="Chambry_20">ὁ δὲ νικήσας εἰς ὕψος ἀρθεὶς καὶ ἐφ' ὑψηλοῦ τοίχου στὰς μεγαλοφώνως ἐβόησε</p>
<p n="Chambry_20">Καὶ παρευθὺς ἀετὸς καταπτὰς ἥρπασεν αὐτόν</p>
<p n="Chambry_20">Ὁ δ' ἐν σκότῳ κεκρυμμένος ἀδεῶς ἔκτοτε ταῖς θηλείαις ἐπέβαινε</p>
<p n="Chambry_20">Ὁ μῦθος δηλοῖ ὅτι Κύριος ὑπερηφάνοις ἀντιτάσσεται ταπεινοῖς δὲ δίδωσι χάριν</p>
<p n="Chambry_21">Ἀλεκτρυόνες καὶ πέρδιξ</p>
<p n="Chambry_21">Ἀλεκτρυόνας τις ἐπὶ τῆς οἰκίας ἔχων ὡς περιέτυχε πέρδικι τιθασῷ πωλουμένῳ τοῦτον ἀγοράσας ἐκόμισεν οἴκαδε ὡς συντραφησόμενον</p>
<p n="Chambry_21">Τῶν δὲ τυπτόντων αὐτὸν καὶ ἐκδιωκόντων ὁ πέρδιξ ἐβαρυθύμει νομίζων διὰ τοῦτο αὐτὸν καταφρονεῖσθαι ὅτι ἀλλόφυλός ἐστι</p>
<p n="Chambry_21">Μικρὸν δὲ διαλιπών ὡς ἐθεάσατο τοὺς ἀλεκτρυόνας πρὸς ἑαυτοὺς μαχομένους καὶ οὐ πρότερον ἀποστάντας πρὶν ἢ ἀλλήλους αἱμάξαι ἔφη πρὸς ἑαυτόν</p>
<p n="Chambry_21">" Ἀλλ' ἔγωγε οὐκέτι ἄχθομαι ὑπ' αὐτῶν τυπτόμενος</p>
<p n="Chambry_21">ὁρῶ γὰρ αὐτοὺς οὐδὲ αὑτῶν ἀπεχομένους "</p>
<p n="Chambry_21">Ὁ λόγος δηλοῖ ὅτι ρᾴδιον φέρουσι τὰς τῶν πέλας ὕβρεις οἱ φρόνιμοι ὅταν ἴδωσιν αὐτοὺς μηδὲ τῶν οἰκείων ἀπεχομένους</p>
<p n="Chambry_22">Ἁλιεῖς καὶ θύννος</p>
<p n="Chambry_22">Ἁλιεῖς ἐπ' ἄγραν ἐξελθόντες καὶ πολὺν χρόνον κακοπαθήσαντες οὐδὲν συνέλαβον</p>
<p n="Chambry_22">καθεζόμενοι δὲ ἐν τῇ νηῒ ἠθύμουν</p>
<p n="Chambry_22">Ἐν τοσούτῳ δὲ θύννος διωκόμενος καὶ πολλῷ τῷ ῥοίζῳ φερόμενος ἔλαθεν εἰς τὸ σκάφος ἐναλλόμενος</p>
<p n="Chambry_22">Οἱ δὲ συλλαβόντες αὐτὸν καὶ εἰς τὴν πόλιν ἐλάσαντες ἀπημπόλησαν</p>
<p n="Chambry_22">Οὕτω πολλάκις ἃ μὴ τέχνη παρέσχε ταῦτα τύχη διεβράβευσεν</p>
<p n="Chambry_23">Ἁλιεῖς ( λίθον ἀγρεύσαντες )</p>
<p n="Chambry_23">Ἁλιεῖς σαγήνην εἷλκον</p>
<p n="Chambry_23">βαρείας δὲ αὐτῆς οὔσης ἔχαιρον καὶ ὠρχοῦντο πολλὴν εἶναι νομίζοντες τὴν ἄγραν</p>
<p n="Chambry_23">Ὡς δὲ ἀφελκύσαντες ἐπὶ τὴν ἠιόνα τῶν μὲν ἰχθύων ὀλίγους εὗρον λίθων δὲ καὶ ἄλλης ὕλης μεστὴν τὴν σαγήνην οὐ μετρίως ἐβαρυθύμουν οὐ τοσοῦτον ἐπὶ τῷ συμβεβηκότι δυσφοροῦντες ὅσον ὅτι καὶ τὰ ἐναντία προειλήφεισαν</p>
<p n="Chambry_23">Εἷς δέ τις ἐν αὐτοῖς γηραιὸς ὢν εἶπεν</p>
<p n="Chambry_23">" Ἀλλὰ παυσώμεθα ὦ ἑταῖροι</p>
<p n="Chambry_23">χαρᾶς γάρ ὡς ἔοικεν ἀδελφή ἐστιν ἡ λύπη καὶ ἡμᾶς ἔδει τοσαῦτα προησθέντας πάντως παθεῖν τι καὶ λυπηρόν "</p>
<p n="Chambry_23">Ἀτὰρ οὖν καὶ ἡμᾶς δεῖ τοῦ βίου τὸ εὐμετάβλητον ὁρῶντας μὴ τοῖς αὐτοῖς πράγμασιν ἀεὶ ἐπαγάλλεσθαι λογιζομένους ὅτι ἐκ πολλῆς εὐδίας ἀνάγκη καὶ χειμῶνα γενέσθαι</p>
<p n="Chambry_24">Ἁλιεὺς αὐλῶν</p>
<p n="Chambry_24">Ἁλιεὺς αὐλητικῆς ἔμπειρος ἀναλαβὼν αὐλοὺς καὶ τὰ δίκτυα παρεγένετο εἰς τὴν θάλασσαν καὶ στὰς ἐπί τινος προβλῆτος πέτρας τὸ μὲν πρῶτον ᾖδε νομίζων αὐτομάτους πρὸς τὴν ἡδυφωνίαν τοὺς ἰχθύας ἐξαλεῖσθαι πρὸς αὐτὸν</p>
<p n="Chambry_24">Ὡς δὲ αὐτοῦ ἐπὶ πολὺ διατεινομένου οὐδὲν πέρας ἠνύετο ἀποθέμενος τοὺς αὐλοὺς ἀνείλετο τὸ ἀμφίβληστρον καὶ βαλὼν κατὰ τοῦ ὕδατος πολλοὺς ἰχθύας ἤγρευσεν</p>
<p n="Chambry_24">Ἐκβαλὼν δὲ αὐτοὺς ἀπὸ τοῦ δικτύου ἐπὶ τὴν ἠιόνα ὡς ἐθεάσατο σπαίροντας ἔφη</p>
<p n="Chambry_24">" Ὦ κάκιστα ζῷα ὑμεῖς ὅτε μὲν ηὔλουν οὐκ ὠρχεῖσθε νῦν δὲ ὅτε πέπαυμαι τοῦτο πράττετε "</p>
<p n="Chambry_24">Πρὸς τοὺς παρὰ καιρόν τι πράττοντας ὁ λόγος εὔκαιρος</p>
<p n="Chambry_25">Ἁλιεὺς ( καὶ ἰχθύες μεγάλοι καὶ βραχεῖς )</p>
<p n="Chambry_25">Ἁλιεὺς ἐκ τῆς θαλάσσης τὸ πρὸς ἄγραν δίκτυον ἐκβαλὼν τῶν μὲν μεγάλων ἰχθύων ἐγκρατὴς γέγονε καὶ τούτους ἐν τῇ γῇ ἥπλωσεν</p>
<p n="Chambry_25">οἱ δὲ βραχύτεροι τῶν ἰχθύων διὰ τῶν τρυμαλιῶν διέδρασαν ἐν τῇ θαλάσσῃ</p>
<p n="Chambry_25">Ὅτι εὔκολον ἡ σωτηρία τοῖς μὴ μεγάλως εὐτυχοῦσιν τὸν δὲ μέγαν ὄντα τῇ δόξῃ σπανίως ἴδοις ἂν ἐκφυγόντα τοὺς κινδύνους</p>
<p n="Chambry_26">Ἁλιεὺς καὶ μαινίς</p>
<p n="Chambry_26">Ἁλιεὺς καθεὶς τὸ δίκτυον ἀνήνεγκε μαινίδα</p>
<p n="Chambry_26">Τῆς δὲ ἱκετευούσης αὐτὸν πρὸς τὸ παρὸν μεθεῖναι αὐτήν ἐπειδὴ μικρὰ τυγχάνει ὕστερον δὲ αὐξηθεῖσαν συλλαμβάνειν εἰς μείζονα ὠφέλειαν ὁ ἁλιεὺς εἶπεν</p>
<p n="Chambry_26">" Ἀλλ' ἐγὼ εὐηθέστατος ἂν εἴην εἰ τὸ ἐν χειρὶ παρεὶς κέρδος ἄδηλον ἐλπίδα διώκοιμι "</p>
<p n="Chambry_26">Ὁ λόγος δηλοῖ ὅτι αἱρετώτερόν ἐστι τὸ παρὸν κέρδος κἂν μικρὸν ᾖ ἢ τὸ προσδοκώμενον κἂν μέγα ὑπάρχῃ</p>
<p n="Chambry_27">Ἁλιεὺς ὕδωρ τύπτων</p>
<p n="Chambry_27">Ἁλιεὺς ἔν τινι ποταμῷ ἡλίευε</p>
<p n="Chambry_27">Καὶ δὴ κατατείνας τὰ δίκτυα ὡς ἐμπεριέλαβεν ἑκατέρωθεν τὸ ῥεῦμα προσδήσας καλῷ λινῷ λίθον ἔτυπτε τὸ ὕδωρ ὅπως οἱ ἰχθύες φεύγοντες ἀπροφυλάκτως τοῖς βρόχοις ἐμπέσωσι</p>
<p n="Chambry_27">Τῶν δὲ περὶ τὸν τόπον οἰκούντων τις θεασάμενος αὐτὸν τοῦτο ποιοῦντα ἐμέμφετο ἐπὶ τῷ τὸν ποταμὸν θολοῦν καὶ μὴ ἐᾶν αὐτοὺς διαυγὲς ὕδωρ πίνειν</p>
<p n="Chambry_27">Ὁ δὲ ἀπεκρίνατο</p>
<p n="Chambry_27">" Ἀλλ' ἐὰν μὴ οὕτως ὁ ποταμὸς ταράσσηται ἐμὲ δεήσει λιμώττοντα ἀποθανεῖν "</p>
<p n="Chambry_27">Οὕτω καὶ τῶν πόλεων οἱ δημαγωγοὶ τότε μάλιστα ἐνεργάζονται ὅταν τὰς πατρίδας εἰς στάσεις περιαγάγωσιν</p>
<p n="Chambry_28">Ἁλκύων</p>
<p n="Chambry_28">Ἁλκύων ὄρνεόν ἐστι φιλέρημον διὰ παντὸς ἐν θαλάττῃ διαιτώμενον</p>
<p n="Chambry_28">Ταύτην λέγεται τὰς τῶν ἀνθρώπων θήρας φυλαττομένην ἐν σκοπέλοις παραθαλαττίοις νεοττοποιεῖσθαι</p>
<p n="Chambry_28">Καὶ δή ποτε τίκτειν μέλλουσα παρεγένετο εἴς τι ἀκρωτήριον καὶ θεασαμένη πέτραν ἐπὶ θαλάττῃ ἐνταῦθα ἐνεοττοποιεῖτο</p>
<p n="Chambry_28">Ἐξελθούσης δὲ αὐτῆς ποτε ἐπὶ νομήν συνέβη τὴν θάλασσαν ὑπὸ λαβροῦ πνεύματος κυματωθεῖσαν ἐξαρθῆναι μέχρι τῆς καλιᾶς καὶ ταύτην ἐπικλύσασαν τοὺς νεοττοὺς διαφθεῖραι</p>
<p n="Chambry_28">Καὶ ἡ ἁλκύων ἐπανελθοῦσα ὡς ἔγνω τὸ γεγονός εἶπεν</p>
<p n="Chambry_28">" Ἀλλ' ἔγωγε δειλαία ἥτις τὴν γῆν ὡς ἐπίβουλον φυλαττομένη ἐπὶ ταύτην κατέφυγον ἣ πολλῷ μοι γέγονεν ἀπιστοτέρα "</p>
<p n="Chambry_28">Οὕτω καὶ τῶν ἀνθρώπων ἔνιοι τοὺς ἐχθροὺς φυλαττόμενοι λανθάνουσιν πολλῷ χαλεπωτέροις τῶν ἐχθρῶν φίλοις ἐμπίπτοντες</p>
<p n="Chambry_29">Ἀλώπεκες ( ἐπὶ τῷ Μαιάνδρῳ )</p>
<p n="Chambry_29">Ποτὲ ἀλώπεκες ἐπὶ τὸν Μαίανδρον ποταμὸν συνηθροίσθησαν πιεῖν ἐξ αὐτοῦ θέλουσαι</p>
<p n="Chambry_29">Διὰ δὲ τὸ ῥοιζηδὸν φέρεσθαι τὸ ὕδωρ ἀλλήλας προτρεπόμεναι οὐκ ἐτόλμων εἰσελθεῖν</p>
<p n="Chambry_29">Μιᾶς δὲ αὐτῶν διεξιούσης ἐπὶ τῷ εὐτελίζειν τὰς λοιπὰς καὶ δειλίαν καταγελώσης ἑαυτὴν ὡς γενναιοτέραν προκρίνασα θαρσαλέως εἰς τὸ ὕδωρ ἐπήδησεν</p>
<p n="Chambry_29">Τοῦ δὲ ῥεύματος ταύτην εἰς μέσον κατασύραντος καὶ τῶν λοιπῶν παρὰ τὴν ὄχθην τοῦ ποταμοῦ ἑστηκυιῶν πρὸς αὐτὴν εἰπουσῶν " Μὴ ἐάσῃς ἡμᾶς ἀλλὰ στραφεῖσα ὑπόδειξον τὴν εἴσοδον δι' ἧς ἀκινδύνως δυνησόμεθα πιεῖν " ἐκείνη ἀπαγομένη ἔλεγεν</p>
<p n="Chambry_29">" Ἀπόκρισιν ἔχω εἰς Μίλητον καὶ ταύτην ἐκεῖσε ἀποκομίσαι βούλομαι</p>
<p n="Chambry_29">ἐν δὲ τῷ ἐπανιέναι με ὑποδείξω ὑμῖν "</p>
<p n="Chambry_29">Πρὸς τοὺς κατὰ ἀλαζονείαν ἑαυτοῖς κίνδυνον ἐπιφέροντας</p>
<p n="Chambry_30">Ἀλώπηξ ἐξογκωθεῖσα τὴν γαστέρα</p>
<p n="Chambry_30">Ἀλώπηξ λιμώττουσα ὥς ἐθεάσατο ἔν τινι δρυὸς κοιλώματι ἄρτους καὶ κρέα ὑπό τινων ποιμένων καταλελειμμένα ταῦτα εἰσελθοῦσα κατέφαγεν</p>
<p n="Chambry_30">Ἐξογκωθεῖσα δὲ τὴν γαστέρα ἐπειδὴ οὐκ ἠδύνατο ἐξελθεῖν ἐστέναζε καὶ ὠδύρετο</p>
<p n="Chambry_30">Ἑτέρα δὲ ἀλώπηξ τῇδε παριοῦσα ὡς ἤκουσεν αὐτῆς τὸν στεναγμόν προσελθοῦσα ἐπυνθάνετο τὴν αἰτίαν</p>
<p n="Chambry_30">Μαθοῦσα δὲ τὰ γεγενημένα ἔφη πρὸς αὐτήν</p>
<p n="Chambry_30">" Ἀλλὰ μένε τέως σὺ ἐνταῦθα ἕως ἂν τοιαύτη γένῃ ὁποία οὖσα εἰσῆλθες καὶ οὕτω ῥᾳδίως ἐξελεύσῃ "</p>
<p n="Chambry_30">Ὁ λόγος δηλοῖ ὅτι τὰ χαλεπὰ τῶν πραγμάτων ὁ χρόνος διαλύει</p>
</body>
</text>
